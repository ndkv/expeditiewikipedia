<div class="popup-content">
<p><q>Gij</q> - aldus minister Deckers tot de bemanning van de K 18 - <q>hebt er 23.000 voor den boeg. Het is de grootste reis, ooit door een onderzeeboot ondernomen. Veel wordt van Uw krachten gevorderd; het leven aan boord van een onderzeeboot is een leven van soberheid en ontbering. Als gij u aan dit leven weet aan te passen, geschiedt dit ter eere van de Vaderlandsche vlag; de offers, die gij brengt, zijn ter eere van de Nederlandsche marine. En tal van offers worden u gevraagd. Wij weten het; gij aanvaardt ze, en gij weet het; ieder van u heeft zijn taak, die hij met saamhorigheid en plichtsgevoel jegens allen zal vervullen, een ieder van u is voor deze taak berekend. Gij voelt u sterk onder de leiding van uw Commandant, den luitenant ter zee Hetterschij, bij wien ik de belangen van deze boot veilig weet.</q></p>

<p>De minister wendt zich thans tot prof. Vening Meinesz. <q>De marine kent u en gij kent de marine, en de marine rekent het zich tot een eer u thans opnieuw de gelegenheid te hebben gegeven u in staat te stellen uw belangrijke wetenschappelijke onderzoekingen voort te zetten. Het zal spr. genoegen doen straks te mogen vernemen, dat uw pogingen geslaagd zijn en tot eenig resultaat hebben geleid.</q></p>


<p>Opnieuw wendt zich de minister tot de bemanning: <q>Kiest thans de ruime zee, zoo klinken zijn woorden over het dek, toont aan alle werelddeelen wat zeemanschap en plichtsbesef vermogen. Gods zegen ruste op uw werk; persoonlijk volg ik u met groote belangstelling. Houdt den naam van het vaderland hoog</q>. Met een "leve de Koningin" werd de toespraak besloten, waarna als laatste woord van den minister een "Vaart allen wel" over de verschansing klonk. 

<p>Dit was feitelijk het einde van de plechtigheid, maar nog restte de laatste, kostbaare minuten voor een afscheid aan de achterblijvende verwanten. Laten we 't maar direct zeggen: een tragisch afscheid is dit niet geworden. Integendeel, tal van aardige tafereeltjes nog te boekstaven en de diverse "kodak" menschen hadden het drukker dan ooit.</p>

</div>